En första redovisning
=====================

Om du inte är bekant med hur denna kurs fungerar med kunskapsmål,
etc. -- läs först om detta på
[kursens webbsida](http://wrigstad.com/ioopm/about.php#redovisa).
Där finns också en förteckning över samtliga mål med tillhörande
förklaringar.

Du får börja redovisa mål vid labbtillfällena från och med vecka
två i kursen. I allmänhet ska **alla** redovisningar ske med
kod och exempel från kursens utdelade uppgifter. Om du vill kan du
dock välja att redovisa **ett** av de nedanstående
kunskapsmålen med hjälp av uppgifter från detta dokument. En
anledning till att vi inte vill att du skall använda dessa
uppgifter för att bocka av andra kunskapsmål är för att de är
alldeles för små och tillrättalagda för att vara tillräckligt
lärorika. **De tar dig istället till en nivå där det blir
  vettigt att börja redovisa.**

* [A1](auportal.herokuapp.com/achievements/1)
* [F13](auportal.herokuapp.com/achievements/13)
* [J26](auportal.herokuapp.com/achievements/26)
* [M36](auportal.herokuapp.com/achievements/36)
* [R52](auportal.herokuapp.com/achievements/52)
* [T55](auportal.herokuapp.com/achievements/55)

Se denna första redovisning som en övning i att redovisa! Under
den första veckan **skall** du också redovisa det så kallade
[selfie-målet](http://auportal.herokuapp.com/achievements/63).

### Att tänka på inför sin första redovisning

När du redovisar är ditt mål att övertyga labbassen om att du
uppfyller de kunskapsmål etc. som du vill bocka av. Börja med att
berätta vilka kunskaper du vill redovisa och fortsätt sedan med
att berätta din plan för hur redovisningen skall gå till. Genomför
sedan själva redovisningen (räkna med att bli avbruten och behöva
svara på frågor) och avsluta med att berätta varför du anser att
du nu har visat att du uppfyller de aktuella kunskapmålen. Om du
inte har tänkt igenom din redovisning eller inte är tillräckligt
tydlig med vad du vill uppnå kommer labbassen att avbryta
redovisningen och gå vidare till nästa person på schemat och ge
dig tid att tänka igenom allt innan du prövar igen.

Det är inte labbassens ansvar att se till att du blir godkänd --
ansvaret är ditt. Om labbassen anser att du inte blir godkänd på
något eller alla mål, eller inte kan följa ditt resonemang kan du
begära att hen förklarar varför, men du kan inte räkna med att det
blir en diskussion eller argumentera att "du visst skall bli
godkänd".

### Observera!

Labbassarna och de kursansvariga är på din sida. Deras uppgift är
att du skall lära dig detta ämne så bra som möjligt. De är absolut
inte ett hinder som du skall överkomma. Vi skall arbeta
tillsammans för att maximera utkomsten av den här kursen!
